解曰：以心行氣，務沉著，乃能收斂入骨。所謂“命意源頭在腰隙”也。
意氣須換得靈，乃有圓活之趣。所謂：“變轉虛實須留意”也。
立身中正安舒，支撐八面；行氣如九曲珠，無微不到。所謂：“氣遍身軀不稍痴”也。

發勁須沉著鬆靜，專注一方。所謂：“靜中觸動動猶靜”也。
往復須有折迭，進退須有轉換。所謂：“因敵變化是神奇”也。
曲中求直，蓄而後發。所謂：“勢勢存心揆用意，刻刻留心在腰間”也。
精神提得起，則無遲重之虞。所謂：“腹內鬆靜氣騰然”也。
虛領頂勁，氣沈丹田，不偏不倚。所謂：“尾閭正中神貫頂，滿身輕利頂頭懸”也。

以氣運身，務順遂，乃能便利從心。所謂：“屈伸開合聽自由”也。
心爲令，氣爲旗，神爲主帥，身爲驅使。所謂：“意氣君來骨肉臣”也。