太極者，無極而生，陰陽之母也。動之則分，靜之則合。無過不及，隨屈就伸。人剛我柔謂之走，我順人背謂之粘。動急則急應，動緩則緩隨。雖變化萬端，而理為一貫。由著熟而漸悟懂勁，由懂勁而階及神明。然非用力之久，不能豁然貫通焉。

虛靈頂勁，氣沉丹田；不偏不倚，忽隱忽現；左重則左虛，右重則右杳；仰之則彌高，俯之則彌深；進之則愈長，退之則愈促；一羽不能加，蠅蟲不能落；人不知我，我獨知人。英雄所向無敵，蓋皆由此而及也。

斯技旁門甚多，雖勢有區別，概不外壯欺弱慢讓快耳。有力打無力，手慢讓手快，是皆先天自然之能，非關學力而後有也。察「四兩撥千金」之句，顯非力勝！觀耄耋禦眾之形，快何能為！

立如平準，活似車輪，偏沉則隨，雙重則滯。每見數年純功不能運化者，率皆自為人制；雙重之病未悟爾。欲避此病，須知陰陽；粘即是走，走即是粘。陰不離陽，陽不離陰。陰陽相濟，方為懂勁。懂勁後，愈練愈精，默識揣摩，漸至從心所欲。本是捨己從人，多誤舍近求遠。所謂：「差之毫釐，謬以千里」，學者不可不詳辨焉，是為論。