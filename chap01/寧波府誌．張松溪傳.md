# 寧波府誌．張松溪傳

　　「張松溪。鄞人。善博。師孫十三老。其法自言起於宋之張三峰。三峰為武當丹士。徽宗召之。道梗不前。夜夢元帝授之拳法。厥明以單丁殺賊百餘。遂以絕技名於世。由三峰而後。至嘉靖時。其法遂傳於四明。而松溪為最著。

　 　松溪為人。恂恂如儒者。遇人恭敬。身若不勝衣。人求其術。輒遜謝避去。時少林僧以拳勇名天下。值倭亂。當事召僧擊倭。有僧七十輩。聞松溪名。至鄞求見。 松溪蔽匿不出。少年慫恿之。試一。往見諸僧方校技酒樓上。忽失笑。僧知其松溪也。遂求試。松溪曰。必欲試者。須召裡正。約死無所問。許之。松溪袖手坐。一 僧跳躍來蹴。松溪稍側身。舉手送之。其僧如飛丸隕空。墮重樓下。幾斃。眾僧始駭服。

　　嘗與諸少年入城。諸少年閉之月城中。羅拜曰。今進退無所。幸一試之。松溪不得已。乃使諸少年舉圜石。可數百觔者。累之。曰。吾七十老人。無所用。試供諸君一笑。可乎。舉左手。側而劈之。三石皆分為兩。奇異如此。

　 　松溪之徒三四人。葉近泉為之最。得近泉之傳者。為吳崑山、周雲泉、單思南、陳貞石、孫繼槎。皆各有授受。崑山傳李天目、徐岱岳。天目傳餘波仲、陳茂弘、 吳七郎。雲泉傳盧紹岐。貞石傳夏枝溪、董扶輿。繼槎傳柴元明、姚石門、僧耳、僧尾。而思南之傳。則有王征南。征南名來咸。為人尚義。行誼修謹。不以所長炫 人。

　　蓋拳勇之術有二。一為外家。一為內家。外家則少林為盛。其法主於搏人。而跳踉奮躍。或失之疏。故往往得為人所乘。內家則松溪之傳為正。其法主於禦敵。非遇困危則不發。發則所當必靡。無隙可乘。故內家之術為尤善。

　　其搏人必以其穴。有暈穴。有啞穴。有死穴。相其穴。而輕重擊之。無毫髮爽者。其尤秘者。則有敬緊徑勁切五字訣。非入室弟子。不以相授。蓋此五字。不以為用。而所以神其用。猶兵家之仁信智勇嚴云。」